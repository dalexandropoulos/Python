Από την στήλη: Η Άποψη μας!

Τίτλος: Απέναντι στη μαυρίλα.

Η δολοφονία του 17χρονου διανομέα Ναέλ στη Γαλλία από αστυνομικά πυρά κατά τη διάρκεια... τροχαίου ελέγχου προκάλεσε κύμα δικαιολογημένης οργής στον λαό και τη νεολαία της χώρας, που ξεχύθηκαν κατά χιλιάδες στους δρόμους, διαδηλώνοντας και απαιτώντας δικαιοσύνη, ενάντια στην κρατική βία και την αστυνομική αυθαιρεσία.

Η... «προοδευτική» κυβέρνηση Μακρόν απάντησε με ακόμα μεγαλύτερη ένταση της καταστολής με όλα τα μέσα: Με τεθωρακισμένα οχήματα της αστυνομίας, με δεκάδες χιλιάδες πάνοπλους χωροφύλακες και αστυνομικούς στους δρόμους, με χιλιάδες συλλήψεις εφήβων και απειλές ακόμα και για φυλάκιση και πρόστιμα δεκάδων χιλιάδων ευρώ στους γονείς τους, με «μαύρο» στο διαδίκτυο, με λάσπη και συκοφαντίες, με όλα αυτά τα μέσα καταστολής δηλαδή για τα οποία η... «φιλελεύθερη και δημοκρατική Δύση» κατηγορεί τους «αυταρχικούς» καπιταλιστές ανταγωνιστές της...

Τίποτα από τα παραπάνω δεν είναι κεραυνός εν αιθρία!

Ο άδικος θάνατος του 17χρονου Ναέλ, Γάλλου αλγερινής καταγωγής, ήρθε να προστεθεί στη μακρά λίστα των θυμάτων της κρατικής βίας και καταστολής που ολοένα και μεγαλώνει τα τελευταία χρόνια στη Γαλλία - όπως άλλωστε και σε όλο τον υπόλοιπο καπιταλιστικό κόσμο - με μια ιδιαίτερη «προτίμηση» στα φτωχά και υποβαθμισμένα εργατικά-λαϊκά προάστια και σε ανθρώπους αφρικανικής καταγωγής, μετανάστες και παιδιά μεταναστών.

Σε ένα τέτοιο φόντο, απέναντι στις λαϊκές διαμαρτυρίες για τον θάνατο του 17χρονου Ναέλ, ο Γάλλος υπουργός Εσωτερικών ανακοίνωσε χτες πάνω από 3.000 συλλήψεις για «ταραχές» μέσα σε μία βδομάδα, παραδεχόμενος ότι η πλειοψηφία των συλληφθέντων «δεν έχει κανένα δικαστικό προηγούμενο», είναι ανήλικοι, πολλοί από αυτούς μάλιστα παιδιά 12 - 13 ετών, ενώ κατήγγειλε με θράσος... «την ευθύνη των γονιών τους»!

Κάνει τάχα πως δεν ξέρει ότι είναι η καπιταλιστική εκμετάλλευση, η αντιλαϊκή πολιτική των κυβερνήσεων, η αστυνομική και ρατσιστική βία, οι ταξικοί φραγμοί, η φτώχεια και η ανεργία, που μαστίζουν ακόμα πιο έντονα τις φτωχές εργατικές - λαϊκές γειτονιές, οι αιτίες που «μαυρίζουν» το μέλλον όλων αυτών των παιδιών και εφήβων, αυτό που τα κάνει να ξεχειλίζουν από οργή...

Η δε αστυνομική βία και αυθαιρεσία, στη Γαλλία, όπως και σε όλη την ΕΕ, στις ΗΠΑ κ.α., δεν αφορά κάποιους «μεμονωμένους» και «θερμόαιμους» αστυνομικούς που «ξεπέρασαν τα όρια», όπως προσπαθούν να μας πουν τα αστικά επιτελεία, αλλά πατά ακριβώς σε όλο το αντιδραστικό νομοθετικό πλαίσιο που ενισχύουν όλες οι κυβερνήσεις του κεφαλαίου, όλων των «αποχρώσεων», για να θωρακίσουν τα κέρδη του, τα συμφέροντά του και την εξουσία του απέναντι στον «εχθρό λαό».

Χαρακτηριστική στη Γαλλία είναι η αναθεώρηση του σχετικού νόμου το 2017 από τον σοσιαλδημοκράτη τότε πρωθυπουργό, Μπ. Καζνέβ, που «απελευθέρωσε» την οπλοχρησία από αστυνομικούς ακόμα και σε τροχαίους ελέγχους, όπως και ο αντιδραστικός νόμος για την «καθολική ασφάλεια», που κατατέθηκε εν μέσω πανδημίας από τον Μακρόν το 2020 για την παραπέρα ενίσχυση της κρατικής κατασταλτικής λειτουργίας.

Καθόλου τυχαία, όλο αυτό το ρεσιτάλ κρατικής καταστολής αυτών των ημερών «πιάνει το νήμα» από το κατασταλτικό μπαράζ που εξαπολύθηκε ενάντια στις μεγαλειώδεις εργατικές - λαϊκές κινητοποιήσεις του προηγούμενου διαστήματος, επιχειρώντας μάταια να τις κάμψει, με επιτάξεις απεργών, με εκατοντάδες συλλήψεις συνδικαλιστών και διαδηλωτών, με αστυνομικές εφόδους σε απεργιακές περιφρουρήσεις και συγκεντρώσεις.

Καταρρέει λοιπόν η προσπάθεια διαχωρισμού των καπιταλιστικών κρατών σε «φιλελεύθερα δημοκρατικά» και «αυταρχικά απολυταρχικά». «Διαχωρισμός» που αξιοποιήθηκε πολύ στις χώρες - μέλη του ΝΑΤΟ με το ξέσπασμα του ιμπεριαλιστικού πολέμου στην Ουκρανία και τη ρωσική εισβολή.

Στην αντίπερα όχθη, απέναντι στη «μαυρίλα» της καπιταλιστικής εκμετάλλευσης και της κρατικής καταστολής, φως και διέξοδο δίνει η δύναμη του οργανωμένου αγώνα των εργαζομένων και του λαού, όπως μας έδειξαν στην πράξη οι πρόσφατες πολύμηνες και μαζικότατες απεργιακές κινητοποιήσεις στη Γαλλία ενάντια στο νέο αντιασφαλιστικό έκτρωμα Μακρόν, καθώς και πριν από αυτές οι μεγάλες κινητοποιήσεις για ουσιαστικές αυξήσεις στους μισθούς. Στην κρατική καταστολή αντέταξαν την ενίσχυση της αλληλεγγύης, στην επιχείρηση συκοφάντησης και στις επιτάξεις απεργών απάντησαν με άνοδο της συντονισμένης δράσης, με είσοδο νέων κλάδων και χώρων δουλειάς στον απεργιακό αγώνα.

Απέναντι στην κρατική καταστολή, που είναι συμπλήρωμα της αντιλαϊκής πολιτικής, η μετατροπή της λαϊκής οργής σε οργανωμένο αγώνα ενάντια στον πραγματικό ένοχο, για την ανατροπή του συστήματος της εκμετάλλευσης, της φτώχειας, του αυταρχισμού, είναι η δύναμή μας!




Από την στήλη: Αποκαλυπτικά!

Τίτλος:Ο ελέφαντας στο δωμάτιο

Τα δύο πιο πρόσφατα περιστατικά με εργαζόμενους στον Τουρισμό, που προκαλούν οργή και αγανάκτηση, είναι μόνο η κορυφή του παγόβουνου στην εργασιακή γαλέρα όπου τραβάνε κουπί χιλιάδες εργαζόμενοι. Ολοι έχουν να καταθέσουν και μια μαρτυρία για το πώς τους καλοκαιρινούς μήνες χάνεται κάθε όριο ανθρώπινης αντοχής, τσαλαπατιέται κάθε έννοια αξιοπρέπειας και η εκμετάλλευση χτυπάει «κόκκινο», σε έναν κλάδο που ακριβώς γι' αυτόν τον σκοπό έχει 14 και πλέον διαφορετικές σχέσεις εργασίας, για να μπορεί η εργοδοσία να καλύπτει κάθε ανάγκη της.

Η βιτρίνα των χλιδάτων ξενοδοχείων με τους «γκλάμουρους» τουρίστες, τα στατιστικά με τα εκατομμύρια των αφίξεων και τα δισ. των εσόδων, οι πανηγυρισμοί για τα ρεκόρ που σπάνε κάθε χρόνο, η προπαγάνδα όλων των κυβερνήσεων ότι ο Τουρισμός είναι το «ιερό τοτέμ της οικονομίας» και «ναυαρχίδα της ανάπτυξης», κρύβουν από πίσω τους άγρια εργασιακή εκμετάλλευση, εργοδοτική ασυδοσία και μια πλειάδα αντεργατικών νόμων που τις κατοχυρώνουν.

Μήπως όμως στους υπόλοιπους «κρίκους» του «τουριστικού θαύματος» η κατάσταση είναι καλύτερη; Σίγουρα όχι. Ας πάρουμε το παράδειγμα της ακτοπλοΐας, που μεταφέρει εκατομμύρια τουρίστες κάθε χρόνο στα νησιά, με τις εταιρείες να αποκομίζουν τεράστια κέρδη: Πλοία που εκτελούν καθημερινά δρομολόγια και διασχίζουν το μισό Αιγαίο, είναι υπερήλικα, με έτος κατασκευής έως και το 1974 (!) που σημαίνει μεγαλύτεροι κίνδυνοι για τη ζωή και την ασφάλεια στη θάλασσα.

Κι όμως: Γι' αυτά τα σαπάκια «όνομα και πράμα», οι εφοπλιστές επιδοτούνται με 138 εκατ. ευρώ τον χρόνο από τον κρατικό προϋπολογισμό, με τις κυβερνήσεις ΝΔ, ΣΥΡΙΖΑ, ΠΑΣΟΚ να συναγωνίζονται ποιος θα τα αυξήσει περισσότερο. Με τους ευρωπαϊκούς κανονισμούς της «απελευθέρωσης» των συγκοινωνιών και τους νόμους όλων των κυβερνήσεων, τα πλοία ταξιδεύουν με μειωμένες οργανικές συνθέσεις, δηλαδή με πλήρωμα πολύ πίσω από τις ανάγκες, καταδικάζοντας τους ναυτεργάτες σε δουλειά μέχρι τελικής πτώσης.

Προειδοποιώντας για νέες κοιλάδες των Τεμπών, αυτήν τη φορά στη θάλασσα, οι ναυτεργάτες καταγγέλλουν ότι τα μειωμένα πληρώματα δεν επαρκούν για μια επιχείρηση διάσωσης πάνω στο πλοίο, αν, ο μη γένοιτο, συμβεί κάτι. Εκπτώσεις στην οργανική σύνθεση «με τον νόμο», δεν σημαίνει μόνο εξαντλημένοι ναυτεργάτες αλλά και μεγαλύτεροι κίνδυνοι στη θάλασσα, ειδικά τώρα που τα δρομολόγια θυμίζουν ...πορθμείο, με ασταμάτητα πήγαινε - έλα και ελάχιστο χρόνο παραμονής στα λιμάνια. Καμιάς κυβέρνησης όμως το αυτί δεν ιδρώνει από τις σοβαρές καταγγελίες...

Και όχι μόνο αυτό αλλά το κράτος, εκτός από επιδοτήσεις για τις λεγόμενες «άγονες γραμμές», «ασημώνει» τους εφοπλιστές με επιπλέον 370 εκατ. ευρώ από τα ΕΣΠΑ και άλλα 300 εκατ. ευρώ από προγράμματα για την «ολοκληρωμένη θαλάσσια πολιτική», ενώ τους περιμένουν και 5 δισ. ευρώ «ζεστά» από το Ταμείο Ανάκαμψης. Είναι φανερό δηλαδή ότι το καλοκαίρι δεν είναι ίδιο για όλους και ότι κάποιοι λιώνουν στη δουλειά για να «γράφει» το κοντέρ των εφοπλιστών κέρδη εκατοντάδων εκατομμυρίων ευρώ κάθε χρόνο...

Στην ίδια «μοίρα» με τους ναυτεργάτες είναι και οι «λίγοι και τυχεροί» επιβάτες από τα λαϊκά στρώματα, που καταφέρνουν να εξασφαλίσουν μερικές μέρες ξεκούρασης και αναψυχής σε κάποιο νησί. Η μετακίνηση κοστίζει περίπου όσο η ...διαμονή (!), αν σκεφτεί κανείς ότι από τον Αύγουστο του 2021 μέχρι σήμερα, η συνολική αύξηση στα ακτοπλοϊκά εισιτήρια και στα ναύλα των οχημάτων αγγίζει το 50%! Ενα χαρακτηριστικό παράδειγμα: Για να ταξιδέψει στο κατάστρωμα μια τετραμελής οικογένεια μέχρι τη Ρόδο, θα πρέπει να πληρώσει πάνω από 720 ευρώ πήγαινε - έλα, εισιτήρια και ναύλα αυτοκινήτου. Εννοείται ότι μιλάμε για οικογένειες που δεν μπορούν ούτε απέξω να περάσουν από beach bar όπως αυτό που σερβίρει πελάτες ανεβασμένους σε ...ξαπλώστρες - προκυμαίες, με τους σερβιτόρους να εκπαιδεύονται στο πώς θα κρατάνε τη μύτη τους έξω από το νερό για να τους εξυπηρετήσουν.

Να λοιπόν πώς ο Τουρισμός είναι «θαύμα» για τους λίγους και ανεκπλήρωτη ανάγκη ή και εφιάλτης για τους πολλούς. Σε μια χώρα με εκατοντάδες χιλιάδες τουριστικά καταλύματα, με ανεπτυγμένο δίκτυο θαλάσσιων συγκοινωνιών και υποδομών, με εκατομμύρια επισκέπτες κάθε χρόνο, ένας στους δύο στερείται εντελώς τις διακοπές, ενώ κι αυτοί που τα καταφέρνουν, στερούνται άλλες βασικές ανάγκες για να ανταποκριθούν στο κόστος μιας ολιγοήμερης απόδρασης. Οσο για τους εργαζόμενους, κάθε χρόνο και χειρότερα, όπως δείχνει άλλωστε και η απροθυμία ολοένα και περισσότερων να αναζητήσουν μεροκάματο στον κλάδο, με τους εργοδότες να παραπονιούνται κι από πάνω ότι δεν βρίσκουν προσωπικό!

Ο «ελέφαντας στο δωμάτιο» της τουριστικής ανάπτυξης είναι το κυνήγι του μεγαλύτερου κέρδους από τα μεγαθήρια που επενδύουν σε όλη την «αλυσίδα» του Τουρισμού, απολαμβάνοντας την απλόχερη στήριξη του κράτους και όλων των κυβερνήσεων.

Οι εργαζόμενοι στον Τουρισμό και οι λαϊκές οικογένειες έχουν δικαίωμα και ανάγκη να αμείβονται και να δουλεύουν με αξιοπρέπεια, να απολαμβάνουν φτηνές, ασφαλείς και ποιοτικές διακοπές. Και επειδή αυτή η ανάγκη της μεγάλης λαϊκής πλειοψηφίας δεν συναντιέται πουθενά με το κέρδος των μεγαλοξενοδόχων, των εφοπλιστών, των τουριστικών πρακτόρων και άλλων ...θαυματοποιών του Τουρισμού, ο οργανωμένος αγώνας και η διεκδίκηση είναι η μόνη απάντηση στην αντιλαϊκή πολιτική και την εργοδοτική ασυδοσία, που μπορεί να δώσει σήμερα κάποιες «ανάσες», αλλά κυρίως να ανοίγει δρόμο προοπτικής, όσο δυναμώνει η σύγκρουση συνολικά με το κεφάλαιο και την πολιτική του, με αδιαπραγμάτευτο κριτήριο την ικανοποίηση όλων των σύγχρονων λαϊκών αναγκών.



Γεωπολιτική

«Σφράγισε» η παραπέρα εμπλοκή σε επικίνδυνα σχέδια

Τηλεφωνική επικοινωνία Μητσοτάκη - Μπάιντεν λίγο πριν τη Σύνοδο του Βίλνιους και τη συνάντηση με τον Ερντογάν | «Τουρκικά Στενά» και ...εξαφάνιση της Κύπρου στα «χωρικά σχέδια» του ΝΑΤΟ

Την επισφράγιση της παραπέρα εμπλοκής της Ελλάδας στα σχέδια των ΗΠΑ στην περιοχή σήμανε η τηλεφωνική επικοινωνία που είχε την Κυριακή ο Κυρ. Μητσοτάκης με τον Πρόεδρο των ΗΠΑ Τζο Μπάιντεν.
Σύμφωνα με το Μαξίμου, ο Μπάιντεν «τόνισε ότι προσβλέπει σε ακόμα στενότερη συνεργασία με τη νέα ελληνική κυβέρνηση», ενώ στο ίδιο μοτίβο «οι δύο ηγέτες επιβεβαίωσαν τους στενούς δεσμούς ανάμεσα στις δύο χώρες, καθώς και τη βούλησή τους για την ενίσχυση και εμβάθυνση της εξαιρετικής ελληνοαμερικανικής συνεργασίας, ιδιαίτερα στους τομείς της Αμυνας και της Ενέργειας».

Επιπλέον, στη διάρκεια της συνομιλίας «υπογραμμίστηκε η σημασία της στρατηγικής συνεργασίας Ελλάδας και ΗΠΑ για τη σταθερότητα και την ασφάλεια στην ευρύτερη περιοχή της Ανατολικής Μεσογείου» - συνεργασίας η οποία έχει μετατρέψει την χώρα σε ορμητήριο πολέμου και στόχο αντιποίνων.

Χαρακτηριστικό της εμπλοκής της ελληνικής κυβέρνησης στους ιμπεριαλιστικούς σχεδιασμούς είναι και το γεγονός ότι ο Μπάιντεν ευχαρίστησε τον Μητσοτάκη «για τη στήριξη που παρείχε η Ελλάδα στην Ουκρανία από την πρώτη στιγμή και για τον ρόλο της ως αξιόπιστου εταίρου και συμμάχου στην περιοχή». Θυμίζουμε επ' αυτού ότι η κυβέρνηση της ΝΔ, με τη σύμφωνη γνώμη των κομμάτων του ευρωατλαντισμού, έστειλε από την πρώτη στιγμή της σύγκρουσης πολεμοφόδια και μέσα στην κυβέρνηση του Κιέβου, μέσα από την Αλεξανδρούπολη περνούν χιλιάδες τόνοι πολεμικού υλικού προς τη συνοριογραμμή με τη Ρωσία, ενώ νέες επικίνδυνες αποφάσεις αναμένονται και στην προσεχή Σύνοδο του ΝΑΤΟ.

Σημειωτέον, ερωτηθείς χθες κατά την ενημέρωση των δημοσιογράφων αν στην επικοινωνία Μητσοτάκη - Μπάιντεν ο Αμερικανός Πρόεδρος έκανε κάποια αναφορά στα Ελληνοτουρκικά ή κάποια «σύσταση», ενόψει και της προγραμματισμένης συνάντησης Μητσοτάκη - Ερντογάν στη Σύνοδο Κορυφής του ΝΑΤΟ, ο κυβερνητικός εκπρόσωπος Π. Μαρινάκης απέφυγε να απαντήσει.

Παράλληλα άλλωστε με τη συνάντηση Μητσοτάκη - Ερντογάν, συναντήσεις στο περιθώριο της Συνόδου έχουν κλειστεί και ανάμεσα στους υπουργούς Εξωτερικών, Αμυνας και Μετανάστευσης των δύο χωρών, ενώ πληθαίνουν και τα δημοσιεύματα που κάνουν λόγο για «νέα διαδικασία» - με «εγγυήσεις ΗΠΑ - ΕΕ για συνδρομή» - και στόχο να «τρέξουν» γρήγορα οι επικίνδυνες διευθετήσεις.

Επικίνδυνες αποφάσεις με «βούλα» ΝΑΤΟ
Ολα αυτά ενώ εντείνεται το παζάρι της Τουρκίας με τους Ευρωατλαντικούς, με επικίνδυνες προεκτάσεις για τα ελληνικά και κυπριακά κυριαρχικά δικαιώματα.

Χαρακτηριστικά, μπροστά στις σχετικές απαιτήσεις της τουρκικής πλευράς πάνω σε ζητήματα που μόνο ονοματολογικά δεν είναι, η «Καθημερινή» αναφέρει ότι η αμερικανική αντιπροσωπεία στα κεντρικά του ΝΑΤΟ στις Βρυξέλλες κατέβηκε με μια «συμβιβαστική πρόταση». Περιλαμβάνει τη δυνατότητα διπλής ονομασίας των Στενών από τα κράτη - μέλη του ΝΑΤΟ, προκειμένου να υπάρξει απεμπλοκή από το αδιέξοδο που αποτρέπει μέχρι στιγμής την ομοφωνία για την ενεργοποίηση των νέων χαρτών για τα περιφερειακά σχέδια (regional plans) ΝΑΤΟικών επιχειρήσεων σε όλη την έκταση ευθύνης και - κυρίως - στην Ανατολική Μεσόγειο.

Υπενθυμίζεται ότι σύμφωνα με τα όσα προβλέπονται στη Σύμβαση του Μοντρέ (του 1936 - ρυθμίζει το καθεστώς των Στενών και αποτελεί διεθνώς αναγνωρισμένη Συνθήκη), τα Στενά κατονομάζονται ως Στενά Δαρδανελλίων, Στενά Βοσπόρου και Θάλασσα Μαρμαρά. Κατά την τουρκική αντίληψη τα Δαρδανέλια είναι «Στενά Τσανάκαλε» και ο Βόσπορος «Στενά Ιστανμπούλ», ενώ κρατά την ονομασία της Θάλασσας του Μαρμαρά.

Σύμφωνα με την εφημερίδα, οι Αμερικανοί κατέβασαν στο ΝΑΤΟ πρόταση να υπάρχει στα σχέδια σαφής αναφορά ότι η Τουρκία χρησιμοποιεί τη δική της ονομασία για τα Στενά («Turkish Straits») και κάθε άλλο μέλος της λυκοσυμμαχίας να μπορεί να χρησιμοποιήσει την ορολογία που υφίσταται στη Σύμβαση του Μοντρέ.

Προς το παρόν η ελληνική πλευρά φέρεται να μην έχει αποδεχτεί την πρόταση, παρά το γεγονός ότι οι αντιπρόσωποι των υπόλοιπων χωρών ουσιαστικά υποχώρησαν. Στο δημοσίευμα τονίζεται άλλωστε ότι πέρα από τον κίνδυνο που δημιουργείται η έννοια των «Τουρκικών Στενών» να υιοθετηθεί και από άλλα κράτη - μέλη του ΝΑΤΟ, στην ελληνική πλευρά υπάρχει σκεπτικισμός για το ενδεχόμενο η τακτική αυτή της χρήσης δύο διαφορετικών ονομασιών που μπορεί να προσδιορίζουν το ίδιο θέμα (εν προκειμένω ένα γεωγραφικό σημείο) να χρησιμοποιηθεί από την Αγκυρα ως επιχείρημα για τη χρήση και σε άλλα ζητήματα.

Αλλωστε, «αγκάθι» στην ολοκλήρωση των χωρικών σχεδίων του ΝΑΤΟ ήταν και η αναφορά στους χάρτες στην Κυπριακή Δημοκρατία, την οποία η Αγκυρα δεν αποδεχόταν. Εξ ου και η αμερικανική πρόταση προβλέπει, πέρα από τη διπλή ονομασία για τα Στενά, και απαλοιφή των βασικών ονομασιών στους χάρτες, προκειμένου με αυτόν τον τρόπο να μην υπάρχει η ανάγκη αναφοράς της Κυπριακής Δημοκρατίας, αλλά αυτή να περιγράφεται με ...συντεταγμένες. Συγκεκριμένα, το σύνολο των περιοχών που περιγράφονται στους νέους επιχειρησιακούς χάρτες του ΝΑΤΟ να αποδίδεται με γεωγραφικές συντεταγμένες. Με αυτόν τον τρόπο δεν θα αποδίδονται μόνο τα συγκεκριμένα σημεία στην Ανατολική Μεσόγειο που αφορούν τα δικαιώματα και την επικράτεια της Κυπριακής Δημοκρατίας, αλλά το σύνολο των περιοχών στις οποίες θα δραστηριοποιούνται (για γυμνάσια ή αποστολές) οι δυνάμεις του ΝΑΤΟ.

Απαντώντας σε ερώτημα για το θέμα, ο Κύπριος Πρόεδρος Νίκος Χριστοδουλίδης είπε ότι δεν είχε «μέχρι στιγμής ενημέρωση για το συγκεκριμένο θέμα, αλλά σίγουρα αυτήν τη βδομάδα θα έχω».

Σε ένα τέτοιο φόντο, στην Κύπρο μεταβαίνει σήμερα ο νέος υπουργός Εξωτερικών Γ. Γεραπετρίτης, στην πρώτη του επίσημη επίσκεψη στο εξωτερικό από τότε που ανέλαβε καθήκοντα.

Αρχικά θα γίνει δεκτός από τον Πρόεδρο της Κυπριακής Δημοκρατίας Ν. Χριστοδουλίδη. Στη συνέχεια θα έχει κατ' ιδίαν συνάντηση με τον Κύπριο ομόλογό του, Κ. Κόμπο, μετά το πέρας της οποίας θα πραγματοποιηθούν διευρυμένες συνομιλίες μεταξύ των δύο αντιπροσωπειών.

Οι συνομιλίες αναμένεται να επικεντρωθούν στις εξελίξεις στο Κυπριακό, καθώς επίσης «στις διμερείς σχέσεις και σε θέματα περιφερειακής και πολυμερούς συνεργασίας που έχουν αναπτύξει από κοινού οι δύο χώρες με άλλα κράτη στην Ανατολική Μεσόγειο και στη Μέση Ανατολή». Επιπλέον, αναμένεται να συζητηθούν μεταξύ άλλων θέματα ΕΕ και τρέχουσες διεθνείς εξελίξεις, όπως το Ουκρανικό.

Τηλεφωνική επικοινωνία με τον Ισραηλινό ομόλογό του είχε χθες ο υπουργός Αμυνας Ν. Δένδιας, στην πορεία παραπέρα σύσφιξης σχέσεων και με το κράτος - δολοφόνο του παλαιστινιακού λαού, την ώρα μάλιστα που άλλη μια επιχείρηση του ισραηλινού στρατού άφηνε πίσω της άλλους 7 Παλαιστίνιους νεκρούς.


ΣΥΡΙΖΑ

Πολύ παρασκήνιο και συνεχείς διεργασίες για πρόεδρο και συνέδριο

Σε περιδίνηση έχει μπει για τα καλά ο ΣΥΡΙΖΑ μετά την αποχώρηση του Αλέξη Τσίπρα. Η πολύωρη συνεδρίαση της Πολιτικής Γραμματείας (ΠΓ) την περασμένη Κυριακή μπορεί να κατέληξε με συμφωνία σε ένα χρονοδιάγραμμα ως προς τις διαδικασίες, εντούτοις κατέγραψε σοβαρές διαφωνίες και αντιθέσεις ως προς τους όρους με τους οποίους θα επιδιωχτεί η ανασυγκρότηση του κόμματος προκειμένου να ανακτήσει την ικανότητα χειραγώγησης λαϊκών δυνάμεων και να υπερασπιστεί τα σκήπτρα του στην εγχώρια σοσιαλδημοκρατία.
Σύμφωνα με όσα αποφασίστηκαν, το Σαββατοκύριακο 15 και 16 Ιούλη θα συνεδριάσει η ΚΕ του ΣΥΡΙΖΑ, στην οποία θα κατατεθούν υποψηφιότητες για την προεδρία. Οι εκλογές για την ανάδειξη νέου προέδρου θα γίνουν τις πρώτες μέρες του Σεπτέμβρη, ενώ το συνέδριο για την αποτίμηση της εκλογικής ήττας και τη χάραξη της παραπέρα πορείας μετατίθεται για μετά τις εκλογές για την Τοπική Διοίκηση, δηλαδή στα μέσα του φθινοπώρου.

Η ΠΓ αποφάσισε επίσης να προτείνει για πρόεδρο της Κοινοβουλευτικής Ομάδας τον Σ. Φάμελλο, ο οποίος και ανέλαβε χτες, αντί της Ολγας Γεροβασίλη, η οποία αρνήθηκε τη θέση και προαλείφεται για αντιπρόεδρος της Βουλής. Κοινοβουλευτικοί εκπρόσωποι θα αναλάβουν ο Ν. Παππάς, ο Ν. Ηλιόπουλος και η Θεοδώρα Τζάκρη.

Σε ό,τι αφορά τα σενάρια για τους υποψήφιους προέδρους παραμένουν στο τραπέζι τα ονόματα των Εφης Αχτσιόγλου, Αλ. Χαρίτση, Ε. Τσακαλώτου, Π. Πολάκη αλλά και της Ρένας Δούρου. Κανείς τους ωστόσο δεν ανοίγει τα χαρτιά του προσώρας.

Σύμφωνα με πληροφορίες, σε εξέλιξη είναι ένα παρασκηνιακό όργιο διεργασιών που αφορά το ποιοι τελικά θα υποβάλουν υποψηφιότητα, ενώ την ίδια στιγμή κινητικότητα υπάρχει και με τους ΠΑΣΟΚογενείς, για τους οποίους υπάρχουν πολλά ερωτήματα για τη στάση τους. Απ' τις πλέον ηχηρές διαφοροποιήσεις στην Πολιτική Γραμματεία ήταν αυτή του Χρ. Σπίρτζη και του Δ. Τεμπονέρα, οι οποίοι ζήτησαν παραίτηση όλων των οργάνων, διεξοδική συζήτηση και επανεκλογή τους, όπως και προέδρου, από το συνέδριο.

Ο Χρ. Σπίρτζης, ο οποίος μιλώντας χτες στο «Mega» προανήγγειλε την παραίτησή του από την ΠΓ και την ΚΕ, καλώντας και τα άλλα στελέχη να πράξουν το ίδιο, σημείωσε ότι ο Αλ. Τσίπρας «ήταν συγκολλητική ουσία για όλους μας», και πρόσθεσε πως η κριτική στην οικονομική πολιτική της ΝΔ «ήταν ένα κενό από το οικονομικό μας επιτελείο, που δεν γνώριζε ότι πραγματικά η αγορά έχει πάρει μία μεγάλη ανάσα από αυτά που έδινε η προηγούμενη κυβέρνηση»...

Ο δε Δ. Τεμπονέρας επέλεξε να δημοσιοποιήσει την παρέμβασή του στο όργανο, απειλώντας με αποχώρηση αν δεν εξασφαλιστούν οι κατά τον ίδιο απαιτούμενες συνθήκες ανασυγκρότησης του κόμματος.

Συγκεκριμένα, έκανε λόγο για «στρατηγική ήττα», για «ιδεολογική, προγραμματική και οργανωτική ανεπάρκεια» του ΣΥΡΙΖΑ, για μια «αριστερή εκδοχή, δίχως αρχή, μέση και τέλος», που «δεν επιδέχεται διόρθωσης ούτε και "ανασυγκρότησης"». Εκτιμά ότι ο ΣΥΡΙΖΑ είναι «μακριά από τις διεργασίες, που συντελούνται στην ελληνική κοινωνία, τα τελευταία χρόνια» και επέδειξε διαρκή αδυναμία «να συνδεθεί με τις μάζες και να αποκτήσει στοιχειώδη ιδεολογικοπολιτική φυσιογνωμία. Η "από τα πάνω" θεώρηση των πραγμάτων και η προσπάθεια να εμφανιστεί ως πολιτική πρωτοπορία μια μικρή "ελίτ" που λίγη σχέση είχε με τον μαζικό χώρο, στέρησε τη δυνατότητα σύνδεσης κόμματος και κοινωνίας. Η ανυπαρξία στον συνδικαλιστικό χώρο, στη νεολαία, στην αυτοδιοίκηση, είναι εκκωφαντική». Ζήτησε ένα συνέδριο «απολογισμού, ταυτότητας, θέσεων, πολιτικής φυσιογνωμίας και στρατηγικής» και κατέληξε: «Δηλώνω προκαταβολικά παρών σε όλες τις διεργασίες μόνο εφόσον συντελέσουν στη δημιουργία ενός νέου πολιτικού υποκειμένου, που θα συμβαδίζει με τις θέσεις και τις αρχές που σας ανέφερα».

Στο μεταξύ, ανοίγει και δημόσια η συζήτηση για τη ρότα που πρέπει να χαράξει ο ΣΥΡΙΖΑ ώστε να φτάσει στον «προορισμό» του. Ο Ν. Παππάς, μιλώντας στο «Mega», υποστήριξε ότι «έχει προηγηθεί ένα άσχημο αποτέλεσμα και υπάρχει κίνδυνος αναδίπλωσης, άρα πάμε το καράβι σε ένα ασφαλές λιμάνι, στο λιμάνι της ριζοσπαστικής αριστεράς. Αυτό θα είναι λάθος. Είμαστε ένα κόμμα της σύγχρονης αριστεράς και θα λένε ότι αγκαλιάζουμε κόσμο από τη ριζοσπαστική αριστερά ως το προοδευτικό κέντρο. Πήγαμε στο 35% γιατί πείσαμε κόσμο, μετριοπαθείς και κεντρώους να έρθουν στην κάλπη μας. Φέραμε στην κάλπη μας τη μεσαία τάξη. Μήπως πρέπει να επικεντρωθούμε στο πώς να ξανακερδίσουμε τη μεσαία τάξη;».

Ενώ μιλώντας στο Πρώτο Πρόγραμμα ο Ν. Μπίστης, μέλος της ΠΓ του ΣΥΡΙΖΑ, εν μέσω σεναρίων για σχεδιασμό επαναφοράς του Αλ. Τσίπρα στην κεντρική πολιτική σκηνή, δήλωσε: «Ο Αλέξης Τσίπρας καλά έκανε, πολύ καλά έκανε και για το κόμμα και για τον εαυτό του και για την πολιτική, που θα έχει μέλλον και για τον ίδιο μπροστά». Σκωπτικά ωστόσο σχολίασε τον τρόπο που επέλεξε να αποχωρήσει λέγοντας: «Τους έδωσε μια κλοτσιά και κολυμπάνε όλοι αυτή τη στιγμή στη θάλασσα».

Για «απελευθέρωση» Τσίπρα «για να κάνει λίγο πίσω και να αποκαταστήσει το προφίλ του και την ιστορία του» έκανε λόγο και ο ευρωβουλευτής του ΣΥΡΙΖΑ Στ. Κούλογλου, προσθέτοντας ότι «πρέπει, όμως, να εξηγήσει την κωλοτούμπα του 2015 και πράγματα που μόνο ο ίδιος ξέρει». Επανερχόμενος χτες επανέλαβε την εκτίμηση για επαναφορά του στο μέλλον, σημειώνοντας ότι «ουδείς αποδίδει την ήττα του ΣΥΡΙΖΑ στην προσχώρηση στελεχών του ΠΑΣΟΚ στο κόμμα».

Ο δε Γ. Σακελλαρίδης, διευθυντής του Ινστιτούτου «Eteron», έγραψε ότι «ο ΣΥΡΙΖΑ δεν μπορεί να βρει ένα αντίγραφο του Τσίπρα για την ηγεσία του και πιστεύω ότι δεν χρειάζεται. Μαζί με το νέο πρόσωπο που θα επιλεγεί, πρέπει να βρεθεί και ένα στέρεο πολιτικό αφήγημα - που να πατάει στην κοινωνική και πολιτική συγκυρία - πάνω στο οποίο θα οικοδομήσει ο ΣΥΡΙΖΑ τη στρατηγική του για να ξαναγίνει ανταγωνιστική πολιτική δύναμη. Αυτό δηλαδή που έκανε ο Τσίπρας την άνοιξη του 2012», λέγοντας τότε για «κυβέρνηση της αριστεράς».


ΠΑΣΟΚ/ΚΙΝΑΛ

Αντιπολίτευση με ... συναινέσεις

Διαβεβαιώσεις ότι θα παίξει το ρόλο του ...υπουργείου αντιπολίτευσης, με τις απαραίτητες συναινέσεις στην αντιλαϊκή πολιτική, όπως άλλωστε έκανε και στο παρελθόν, δίνει το ΠΑΣΟΚ.
Ο εκπρόσωπος Τύπου και βουλευτής του, Δημήτρης Μάντζος, σε άρθρο του στην «Καθημερινή» περιγράφει αποκαλυπτικά τον ρόλο που θα παίξει το ΠΑΣΟΚ στη Βουλή: «Το ζητούμενο είναι να αποδείξουμε πως ναι, μπορεί να υπάρξει σοβαρή αντιπολίτευση, με θετική μεταρρυθμιστική ταυτότητα. Μια αντιπολίτευση που θα σέβεται και θα εγγυάται τον συμβιωτικό χαρακτήρα της κοινοβουλευτικής δημοκρατίας. Θα αναζητά και θα προσφέρει συναινέσεις εκεί που το δημόσιο συμφέρον το αξιώνει. Θα αντιδρά σθεναρά, θα ορθώνει ανάχωμα στις επιλογές της κοινωνικής αδικίας και της συντήρησης. Μια αντιπολίτευση με τεκμηρίωση, γνώση και στόχο». Με άλλα λόγια, συναίνεση στα μεγάλα και στρατηγικής σημασίας ζητήματα για την αστική τάξη (νόμος Χατζηδάκη, εξοπλιστικά προγράμματα κ.ά.) και τάχα διαφοροποιήσεις - «αερόσακος» για να γλιτώσει η αστική τάξη τους κλυδωνισμούς. Ο,τι έκανε και την περασμένη τετραετία, που στήριξε το 70% των νόμων της κυβέρνησης της ΝΔ ή και προηγουμένως ψηφίζοντας όλα τα μνημόνια.

Στο πλαίσιο αυτό, με ενδιαφέρον παρακολουθεί το ΠΑΣΟΚ τις εξελίξεις και τις διεργασίες στον ΣΥΡΙΖΑ, έχοντας προφανώς προσδοκίες είτε «επαναπατρισμού» μελών και στελεχών που προέρχονται από το ΠΑΣΟΚ, είτε «χώρου» τον οποίο μπορεί να καλύψει το ΠΑΣΟΚ στο πλαίσιο της σοσιαλδημοκρατίας. Στις δημόσιες εμφανίσεις τους, βέβαια, τα στελέχη του ΠΑΣΟΚ δηλώνουν ότι περιμένουν να δουν την κατεύθυνση στην οποία θα καταλήξουν οι διεργασίες στον ΣΥΡΙΖΑ.

Να σημειωθεί τέλος η εκ νέου αντίδραση του Χάρη Καστανίδη ενάντια στην απόφαση του Ν. Ανδρουλάκη να κρατήσει την έδρα στην Α' Θεσσαλονίκης, αφήνοντάς τον εκτός Βουλής. Την ίδια απόφαση είχε λάβει ο Ν. Ανδρουλάκης μετά τις εκλογές της 21ης Μάη. Τότε ο Χ. Καστανίδης είχε επίσης αντιδράσει και τώρα επανήλθε, αφήνοντας αιχμές για «διαβεβαιώσεις» του Ν. Ανδρουλάκη «ότι "η έδρα θα επιστραφεί στον Καστανίδη" στις εκλογές της 25ης Ιουνίου» και κατηγορώντας τον πρόεδρο του ΠΑΣΟΚ ότι με την απόφασή του «προσβάλλει όλους τους Θεσσαλονικείς, που μένουν χωρίς εκπροσώπηση από τον άνθρωπο στον οποίο έδωσαν τη σχετική εντολή».
